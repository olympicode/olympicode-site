## Први подзадатак:
Потребно је пребројати број оштроуглих троуглова са теменима у датим тачкама. То је могуће урадити грубом силом: за сваке три тачке одредимо дужине страница $a$, $b$ и $c$. Троугао је оштроугли ако важи $a^2+b^2>c^2$, $b^2+c^2>a^2$ и $c^2+a^2>b^2$. Временска сложеност је $O(N^3)$.

## Други подзадатак:
Покушајмо да пребројимо све тупоугле, правоугле и дегенерисане троуглове. Фиксирајмо неку дуж $AB$. Посматрајмо нормале на ту дуж у тачкама $A$ и $B$. Све тачке које се **не налазе** строго између њих спадају у једну од три категорије коју желимо пребројати. Када за сваку фиксирану дуж пребројимо тражено, добићемо двоструку тражену вредност пошто смо сваки такав троугао пребројали двапут (по једном за сваку "мању" страницу којих има две). Након што нађемо ту вредност, знамо и број оштроуглих троуглова. 

Преостало је одредити колико се тачака налази између две паралелне праве, односно, за сваку такву праву одредити колико се тачака налази са њене "леве" стране (након што се права усмери и тада је могуће извршити оријентацију троуглова). Ово ради пошто је разлика тих резултата управо број тачака између две паралелне праве.

Фиксирајмо сад једну тачку и сортирајмо остале по углу у односу на њу. Приметимо да ако фиксирамо дужи са крајем у тој тачки и другим крајем редом по осталим добијамо то да наше нормале на дуж у тој нашој централној тачки буду сортиране по углу. То значи да можемо преко два показивача за сваку нормалу избројати колико тачака има "лево" од ње.

Временска сложеност је $O(N^2\cdot logN)$.
