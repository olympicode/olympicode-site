Потребно је приметити да провера да ли је одређени број неопадајући не зависи линеарно од вредности тог броја, већ од броја његових цифара који је за природне бројеве у декадном запису пропорционалан $\log_{10}N$.

Идејно најједноставније решење највероватније је да се крене од задатог броја $N$ и редом проверава да ли је неопадајући или не, тако што ће се најпре испитати сам задати број $N$, затим $N\pm1$, па $N\pm2$ и тако даље.

Међутим, свакако елегантније решење је да се за унети број $N$ на ефикасан начин пронађе најближи неопадајући број већи и најближи неопадајући број мањи од задатог броја, а потом врати онај који се налази на мањој разлици од $N$, односно да се испишу оба, уколико се испостави да су подједнако удаљена.

Да би се одредио најближи неопадајући број већи од задатог броја, најпре у низу цифара унетог броја почевши од цифре највећег значаја треба пронаћи прво место где низ постаје опадајући, односно две суседне цифре за које важи $c_{i} > c_{i-1}$, а затим све цифре у опсегу од $c_{0}$ до $c_{i-1}$ променити у $c_{i}$. Тако ће на пример број $N=12321$ бити преправљен у $12333$, а самим тим и одређен најближи неопадајући број већи од задатог броја.

Слично томе, како би се одредио најближи неопадајући број мањи од задатог броја, прво се на исти начин пронађе монотоно неопадајући префикс броја $N$, потом $c_{i}$ умањи за један, а цифре у опсегу од $c_{0}$ до $c_{i-1}$ промене у $9$. За горњи пример $N=12321$ то значи да ће најближи неопадајући број мањи од задатог броја бити $12299$. Треба обратити пажњу да декрементирање последње цифре префикса може проузроковати промену његове монотоности, као на пример код $N=12345554321$, па најближи неопадајући број неће бити $12345549999$, ни $12345499999$, већ $12344999999$. Узимајући и тај случај у обзир долази се до најближег неопадајућег броја који је мањи од задатог.

Уз напомену да је временска сложеност проналаска најближег неопадајућег броја линеарна по дужини низа цифара, односно логаритамска по вредности задатог броја $N$, преостаје само да се провери који је од два неопадајућа броја ближи, и да се исти испише, чиме је задатак урађен у $\mathcal{O}(\log{N})$ временској сложености.
