Први подзадатак се може решити генерисањем свих стрингова дужине до $18$ а затим провером за сваки од њих да ли се сваки дати стринг јавља тачно једном. Треба бити пажљив јер је могуће да дати стрингови садрже слова која нису међу првих $K$ слова енглеског алфабета.

Други подзадатак се може решити генерисањем свих могућих преклапања дата два стринга, укључујући и ситуацију када се стрингови уопште не преклапају.

На сличан начин се може решити и трећи подзадатак, само је у случају када имамо $N = 3$ стринга повећава се сложеност генерисања преклапања.

Постоји и другачије решење за ова два подзадатка, чија идеја је јако важна за решавање задатка за максимални број поена. Рецимо, за $N=3$, посматрајмо једно парцијално решење, односно, префикс неког најкраћег валидног стринга. Нека је $mask$ бит-маска са $3$ бит-позиције која нам говори да ли се $i$-ти стринг до сада већ јавио, и нека су $p_1,p_2,p_3$ дужине најдужег стринга који је суфикс тренутног решења а уједно и префикс првог, другог и трећег стринга, редом. Додавањем једног слова ми можемо да проверимо које су нове вредности најдужег суфикса за сва три стринга. Ако је нека од тих дужина суфикса постала једнака дужини целог стринга, то је ново појављивање тог стринга. Ако се тај стринг већ јавио, решење постале невалидно, иначе, у одговарајући бит тренутне бит-маске треба уписати бит $1$. Корисно је унапред израчунати прелазе, тј. тројке $(l, x) \rightarrow l'$, где је $l$ стара дужина префикса стринга, $x$ слово које се додаје, $l'$ је нова дужина тог најдужег префикса. Ови прелази се могу израчунати $KMP$ алгоритмом, али и не морају, с обзиром да *brute-force* имплементација има временску сложеност $O(L_i^3)$. Нас онда само занима најкраћи пут (гледано по броју слова) од стања $(mask=000_2, p_1=0, p_2=0, p_3=0)$ до неког стања где је $mask=111_2$. Поред прелаза, ово решење ради у сложености $O(K \times L_1 \times L_2 \times L_3)$.

За максимални број поена довољно је да приметимо да не морамо да памтимо најдужи префикс за сваки појединачни стринг, већ је довољно да нам стање буде најдужи суфикс тренутног парцијалног решења који је уједно и префикс **неког од** датих стрингова, тачније, стање ће нам бити тачно о ком префиксу се ради - ових префикса може бити највише $\sum L_i$. Прелазе можемо израчунати у линеарном времену помоћу *Aho-Corasick* алгоритма али, као и раније, не морамо, јер поново *brute-force* налажење прелаза ради у временској сложености $O((\sum L_i)^3)$ и може се имплементирати елементарним (и спорим) алгоритмима претраге стрингова. Сада, коначно решење изгледа овако: Направимо граф чији су чворови уређени парови $(mask, prefix)$ где је $mask$ бит-маска са $N$ позиција која нам говори о томе да ли се $i$-ти стринг до сада јавио, а гране су усмерене и од сваког чвора излази тачно $K$ грана, по једна за свако слово, долазни чвор за сваку грану се може наћи горе описаним поступком помоћу израчунатих прелаза. Сада је решење најкраћи пут у овом графу од чвора $(0, "")$ до неког чвора чија се бит-маска састоји само од јединица. Овај најкраћи пут можемо наћи обичним $BFS$ алгоритмом. Временска сложеност је $O((\sum L_i)^3 + (\sum L_i) \times 2^N \times K)$.