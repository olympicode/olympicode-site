
Као што знате, услед тренутне светске епидемиолошке ситуације, многобројни фестивали широм света су отказани. Међутим, постоји један фестивал, који се одржава сваке године у близини једног вама врло познатог градића у Русији, који је одлучио да се упркос свему ипак одржи. Како немате много избора који фестивал да посетите овог лета, одлучили сте да и ви постанете ове године учесник светски познатог **Фестивала интервала**.

На овом фестивалу свака атракција је представљена једним интервалом на бројевној прави. Због неке бизарне геометрије која се јавља у опскурним деловима Русије, знамо да су две атракције суседне ако и само ако је интервал који одговара једној од те две атракције подинтервал интервала који одговара другој од њих. Подсећамо вас да је интервал $[a,b]$ подинтервал интервала $[c,d]$ ако $c\leq a\leq b\leq d$.

Ви не знате тачно како ћете се кретати по фестивалу, па вас за дате атракције $u$ и $v$ интересује најкраћи пут од атракције $u$ до атракције $v$, то јест, колико пута морате да путујете између суседних атракција да бисте стигли од атракције $u$ до атракције $v$. Веома сте узбуђени поводом вашег провода на фестивалу, па желите да сазнате одговор на претходно питање за чак $Q$ различитих парова атракција $(u,v)$!

## Опис улаза

Прва линија стандардног улаза садржи два броја, број интервала $N$, и број упита $Q$.
Друга линија стандардног улаза садржи низ $A_i$ од $2\cdot N$ бројева, по $2$ појављивања сваког броја из скупа $\{1,2,\ldots,N\}$, тако да индекс првог појављивања броја $i$ у том низу представља почетак интервала $i$, док индекс другог појављивања броја $i$ у том низу представља крај интервала $i$.
У наредних $Q$ линија стандардног улаза налазе се по два природна броја $u_i,v_i$: индекси атракција између којих тражимо дужину најкраћег пута.

## Опис излаза

На стандардни излаз испишите $Q$ линија: у $i$-тој линији треба да пише одговор на $i$-ти упит.

## Пример 1

### Улаз

```
3 2
3 1 2 1 2 3
2 3
1 2
```

### Излаз

```
1
2
```
## Објашњење примера

Од $2$ до $3$ можемо да стигнемо директно, јер је интервал који одговара атракцији $2$ подинтервал интервала који одговара атракцији $3$. Атракције $1$ и $2$ нису суседне, па је најкраћи пут међу њима $1-3-2$.  

## Ограничења

-   $1 \leq N,Q \leq 300.000$
-   $1 \leq A_i \leq N$
-  Свака вредност од $1$ до $N$ се појављује тачно $2$ пута у низу $A_i$.
-   $1 \leq u_i,v_i \leq N$
-   $u_i \neq v_i$

Тест примери су подељени у 4 подзадатка:

-   **[18 поена]:** $N,Q\leq500$
-   **[26 поена]:** $N,Q\leq3000$
-   **[16 поена]:** Свака два интервала су или дисјунктна, или је један подинтервал другог
-   **[40 поена]:** Нема додатних ограничења
