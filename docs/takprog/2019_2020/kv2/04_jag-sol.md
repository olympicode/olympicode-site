Скуп територија можемо репрезентовати као неоријентисан граф, у коме су чворови баш тих $N$ територија, а гране постоје између парова територија које деле заједничку границу.  Тај граф је повезан (јер је од било које територије могуће доћи до било које друге, потенцијално прелазећи преко других територија). Како има тачно $N-1$ грана (јер толико има парова територија које деле границу), то тај граф представља стабло (повезан граф у коме нема петљи/циклуса). 

Дијаметар стабла је дужина пута између два најудаљенија чвора (удаљеност се рачуна као дужина најкраћег пута, тј. број грана на најкраћем путу). Означимо са $D$ дијаметар графа. 
Приметимо да ако постоје бар $4$ територије такве да је растојање између сваке две једнако дијаметру $D$, онда други играч може играти тако да први играч мора обојити бар две од те четири територије и због тога је тада раштрканост територија првог играча једнака $D$. Али раштрканост ће бити једнака $D$ и ако се могу издвојити две (дисјунктне) групе територија (нека су то $A$ и $B$) које имају по бар два елемента тако да је растојање између сваке територије из прве групе и сваке територије из друге групе једнако дијаметру $D$. Наиме, и у том случају, други играч може играти тако да први играч мора обојити по једну територију из сваке од двеју група (мисли се на групе $A$ и $B$) и тада је раштрканости једнака $D$. 

Шта ако стабло (граф) не задовољава горње услове? Нека су $u$ и $v$ чворови који су на растојању $D$. Претпоставимо да постоји бар још један чвор који је на растојању $D$ од бар једног од чворова (нека је чвор $w$ на растојању $D$ од чвора $u$). Тада се могу издвојити две (дисјунктне) групе $A$ и $B$ (од којих једна има само један елемент, иначе би у супротном могли применити разматрање из претходног одељка) такве да је растојање између свака два чвора из те две групе једнако дијаметру $D$. У овом случају резултат зависи од парности броја територија. Ако је број територија непаран, први играч "изводи'' последњи потез и због тога други играч може играти тако да први играч мора обојити по једну територију иа сваке од двеју група, па је раштрканост једнака $D$. Ако је број територија паран, онда први играч може играти тако да не узме територију која се налази у групи са само једном територијом. Због тога је раштрканост једнака $D-1$.

Ако није важио ни претходни услов, онда постоје тачно две територије које су на растојању $D$ (нека су то $u$ и $v$). У том случају се одређује колико има територија које су на растојању $D-1$ од једне (или обе) од ове две територије и изводи се слично разматрање као у претходна два одељка са једином разликом што ће сада раштрканост бити $D-1$ или $D-2$ зависно од броја територија које су на растојању $D-1$ од територија $u$ и $v$ (као и од парности броја $N$, ако постоји по тачно једна територија која је на растојању $D-1$ од сваке територија $u$ и $v$).

За крај како одредити дијаметар графа? Један од начина је применом два обиласка у дубину уз одређивање растојања сваког од чворова стабла од полазног чвора). Први обилазак креће од произвољног чвора $w$, а други од чвора $u$ који је на највећем растојању од чвора $w$. Нека је чвор $v$ на највећем растојању од чвора $u$. Може се показати да је растојање између чворова $u$ и $ v$  једнако дијаметру стабла.   

Сложеност описаног алгоритма је $O(N)$.

