Приметимо да ако су збирови подматрице коју чине прве две колоне и подматрице коју чине последње две колоне једнаки, онда су једнаки збир елемената у првој колони и збир елемената у трећој колони. Према томе, провераваћемо да ли можемо да подесимо вредности нула-елемената тако да збир прве и збир треће колоне буду једнаки. Елементи који се налазе у другој (средњој) колони не утичу на збир и због тога је довољно оне који су једнаки нули поставити на један.

Нека је $nz$ укупан број нула у првој и трећој колони.

Ако је $nz=0$, онда у тим двема колонама нема нити један елемент који се може променити. Ако су збирови тих колона једнаки, онда проблем има решење и то је матрица у којој је само средња колона ажурирана тако што су елементи који су једнаки нули замењени јединицом.

Ако је $nz=1$, онда је само један елемент једнак нули и он може променити вредност. Његова вредност се одреди тако да збирови прве и треће колоне буду једнаки. Ако је та вредност већа од нуле, онда проблем има решење.

Ако је $nz=3$, онда је само један од $4$ елемента у првој и трећој колони различит од нуле. Нека је $k$ редни број колоне у којој се налази тај не-нула елемент. Једно од решења се добија тако што се други елемент у колони  $k$ изједначи са један, а елементи у колони $4-k$ (колоне нумерисане бројевима $1$, $2$ и $3$) изједначе са одговарајућим елементима (иста врста) у колони  $k$.

Ако је $nz=4$, онда су сва четири елемента једнаки нули и треба их променити у један.

Ако је $nz=2$, имамо два подслучаја:

Не-нула елементи су у истој колони (нека је то колона $k$). Тада елементе у колони $4-k$ трeба изједначити са одговарајућим у колони $k$ (то је једно од могућих решења).

Не-нула елементи су у различитим колонама. Нека су вредности тих елемената $a$ и $b$ (обележени тако да је $a\leq b$). Једно од могућих решења се добија тако што се нула-елемент у колони у којој је $b$ изједначи са $1$, а нула-елемент у колони у којој је $a$ изједначи са $b-a+1$. Лако се проверава да ово решење задовољава све услове задатка.




 

