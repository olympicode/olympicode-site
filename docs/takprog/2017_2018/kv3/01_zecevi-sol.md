Учитамо висине три зеца и уредимо их у неопадајући редослед. Добијамо три броја $b_1 \leq b_2 \leq b_3$. Посматрајмо разлике $d_1 = b_2 - b_1$ и $d_2 = b_3 - b_2$. Уколико су ове разлике једнаке, могуће је наћи решење, то је број $b_3 + d_2$ и он заједно са остала три чини аритметичку прогресију. И број $b_1 - d_1$ такође чини аритметичку прогресију са остала три броја али овај број може бити мањи или једнак нули, док претходно наведени $b_3 + d_2$ не може, јер је већи или једнак од $b_3$ који је природан број. Даље, уколико је $d_1 = 2 d_2$, односно, уколико је разлика другог и првог броја дупло већа од разлике трећег и другог броја, можемо додати нови број између прва два, а то је број $b_1 + d_2$, и он са осталима чини аритметичку прогресију. Ако је пак $d_2 = 2 d_1$ можемо додати број $b_2 + d_1$ и он ће са преостала три чинити аритметичку прогресију. Ако ниједан од ових услова није испуњен, такав број не постоји.
