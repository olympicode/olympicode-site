Посматрајмо неки троугао $T$ који задовољава услове задатка.
Како троугао $T$ садржи дати многоугао $M$, а $T$ је конвексан скуп, важиће и $K \subseteq T$, где је
$K$ конвексни омотач многоугла $M$, јер је $K$ по дефиницији најмањи конвексан скуп који
садржи $M$. Дакле, у задатку се тражи да за дати многоугао нађемо троугао најмање површине
који садржи његов конвексни омотач, са додатним ограничењем да нека страница троугла буде
једнака некој страници датог многоугла, нека је то страница $BC$.

Темена $B, C$ морају бити суседна темена у конвексном омотачу, јер се у супротом страница троугла налази у строгој унутрашњости конвексног омотача па га троугао не може садржати.
Из претходно реченог произилази да конвексни омотач и троугао имају заједничку страницу.
Посматрајмо сада неку страницу $BC$ конвексног омотача. Претпоставићемо да наш троугао баш
ту страницу дели са $К$. Како нам треба троугао минималне површине његове преостале странице морају имати исти правац као и странице које су суседне страници $BC$, нека су то странице $AB, CD$.
Стога за сваку страницу конвексног омотача треба проверити да ли се продужеци суседних страна $AB, CD$ секу са одговарајуће стране и да ли је страница $BC$ конвексног омотача уједно и страница многоугла, што нам је довољно да закључимо да постоји троугао са одговарајућим својствима. Затим, налазимо пресек правих $E = AB \cap CD$ и то је трећа тачка нашег троугла. Сада знамо сва темена троугла, одредимо површину а затим и разлику површина између њега и почетног многоугла.

## Смернице за алгоритам

Због начина на који су дата темена многоугла можемо у линеарном времену наћи конвексни омотач. (видети [чланак на Википедији](https://en.wikipedia.org/wiki/Convex_hull_algorithms)).
Површина троугла коме знамо координате може се добити као половина интензитета векторског производа две његове странице (односно одговарајућих вектора).
Означена површина неконвексног многоугла може се наћи као збир означених површина произвољног разбијања тог многоугла на троуглове - видети [линк](https://web.archive.org/web/20100405070507/http://valis.cs.uiuc.edu/~sariel/research/CG/compgeom/msg00831.html).
Даље, потребно је наћи површину троугла $BCE$ где је $E$ пресек правих $AB$ и $CD$. У теорији, ово се може урадити налажењем једначина те две праве и решавањем система од две једначине са две непознате, а затим применом горе поменуте формуле за површину троугла. Међутим, проблем настаје због употребе типа *double* за представљање коефицијената и решења ове једначине. Срећом, постоји далеко једноставнији начин за налажење површине троугла $BCE$. Важи следећа једнакост: $P(BCE) = \frac{P(ABC) P(BCD)}{P(BCF)}$, где је $F$ тачка добијена померањем тачке $D$ за вектор $CB$, што се може релативно лако доказати алатима елементарне геометрије. 
