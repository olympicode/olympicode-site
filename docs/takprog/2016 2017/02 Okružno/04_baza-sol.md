##Први подзадатак
Први подзадатак се решава тривијалним разматрањем случајева; за други подзадатак се лако уочава (нпр. уз пар нацртаних примера) да за $N > 6$ не смемо имати (укупно) више од 4 врсте/колоне које садрже сензоре (јер мора бити $M \leq 4N$) па је број сензора и њихов распоред прилично ограничен (показати да при свим поменутим условима број сензора не сме бити већи од 4!).

Разматрајући како положај сензора утиче на број сигурних сектора и **користећи решење првог проблема за Б категорију** (обавезно прочитати и тај проблем/решење!), уочава се да је довољно знати број врста и број колона са бар по једним сензором: уколико имамо тачно $a$ врста и тачно $b$ колона са бар по једним сензором тада је укупан број сигурних сектора једнак $(a+b)N - ab$. Дакле, могуће је добити тачно $M$ сигурних сектора ако и само ако постоје природни бројеви $1 \leq a \leq N$ и $1 \leq b \leq N$ за које важи
$$
(a+b)N - ab = M.
$$
Трансформацијом претходне једначине за $a \neq N$ добијамо $b = \frac{M - aN}{N - a}$, па је један од начина за решавање ове једначине испитивање свих кандидате за $a$ међу бројевима $1,2,\ldots N$ и провера (за сваки од њих) да ли је добијени број $b$ цео и из сегмента $[1,N]$. Ово води решењу сложености $O(N)$ што је довољно за трећи подзадатак.

##Главно решење
За комплетно решење, потребно је смањити број кандидата за промељиве $a$ и $b$ из горње једначине. Главна ствар је уочити да осим тривијалне неједнакости $a \leq N$ (број врста је $N$) важи и $aN \leq M$ јер $a$ врста са сензорима значи бар $aN$ сигурних поља (ово смо могли закључити и из формуле $b = \frac{M - aN}{N - a}$). Множећи неједнакости $a \leq N$ и $a \leq \frac{M}{N}$ добијамо $a \cdot a \leq N \cdot \frac{M}{N}$, односно $a \leq \sqrt{M}$ и аналогно $b \leq \sqrt{M}$. Дакле, једини кандидати за $a$ су $1,2,\ldots \sqrt{M}$ па директна провера даје решење сложености $O(\sqrt{M})$ што носи максималан број поена. 

Ипак, *решење још увек није комплетно* -- да ли за све природне бројеве $a$ и $b$ можемо поставити сензоре тако да имамо тачно $a$ врста и тачно $b$ колона са бар по једним сензором? Одговор је потврдан - нпр. ово можемо одрадити тако што поставимо сензоре у свим секторима $(i,j)$ за које је $1 \leq i \leq a$ и $1 \leq j \leq b$ (горња-лева подматрица димензије $a \times b$) али је тада сложености алгоритма морамо додати и сложеност исписа која је $O(ab)$ што може бити и $\Theta(M)$ а ово је превише споро. Срећом, могуће је поставити свега $\max\{a, b\} = O(\sqrt{M})$ сензора уколико их (уз претпоставку $a \leq b$) постављамо у секторе $(1, 1)$, $(2, 2)$, $\ldots$, $(a, a)$, $(a, a + 1)$, $(a, a + 2)$, $\ldots$, $(a, b)$, као на слици. Овај распоред сензора комплетира решење.

<figure style="text-align:center">
  <img src="Baza_sol_construction.png" width="200">
  <figcaption> Слика $1$:  Распоред $\max\{a, b\}$ сензора за $N = 8$, $a = 4$ и $b = 6$ </figcaption>
</figure> 
