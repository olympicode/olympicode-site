##Главно решење
Посматрајмо случајеве где је број почетних поља ($M$) мали, као што и сугерише први подзадатак. Јасно је да је за $M = 1$ решење $2N - 1$ (само поља у одговарајућој врсти и колони) *без обзира на то где се почетно поље налази.* За $M = 2$ лако се уочава да је довољно посматрати само два случаја: $1)$ уколико почетна поља нису у истој врсти ни колони, тада је решење $4N - 4$ јер заузимамо по две врсте и колоне, али, у њиховом пресеку се налазе 4 поља која бројимо 2 пута па отуд одузимање; $2)$ уколико су почетна поља су у истој врсти или колони тада имамо врсту/колону мање па је решење $3N - 2$. 

За други подзадатак је довољно одрадити директну симулацију -- за свако почетно поље $(x,y)$ маркирати сва поља неке матрице $N \times N$ облика $(x, i)$ и $(y, j)$ и на крају пребројати маркирана поља у матрици. Временска сложеност овог приступа је $O(M\cdot N + N^2)$ а меморијска $O(N^2)$ па је јасно да ће нам за остале подзадатке требати бољи алгоритам. 

На основу претходне дискусије, природно се намеће чињеница да решење не зависи од *тачних* положаја почетних поља већ само од њиховог *међусобног* положаја, а превасходно од тога да ли су у истој врсти/колони. Нека је $a$ број врста у којима се налази бар један кромпир а $b$ - број колона у којима се налази бар један кромпир. Јасно, на сваком пољу ових $a$ врста и $b$ колона ће израсти кромпир док ће остала поља остати празна. Према томе, укупно имамо $a + b$ покривених врста/колона које међусобно имају укупно $ab$ пресечних поља која не смемо да рачунамо два пута, па је укупан број поља са кромпирима једнак $(a + b)N - ab$. 

<figure style="text-align:center">
  <img src="Krompir_sol_ab.png" width="200">
  <figcaption> Слика $1$:  За $N = 8$, $a = 4$ и $b = 3$ имамо $(4+3)\cdot 8 - 4\cdot 3 = 44$ сигурних поља </figcaption>
</figure> 

Дакле, довољно је одредити вредности $a$ и $b$. Број $a$ је једнак броју различитих елемената у низу $x_1, x_2, \ldots, x_M$ (аналогно за $b$ и низ $y$) а ово је познат проблем који се може урадити сортирањем низа $x$ и упоређивањем узастопних елемената. Сложеност овог приступа је сложеност соритрања низа дужине $M$ а за трећи подзадатак је довољно користити и алгоритме сортирања сложености $O(M^2)$.

За комплетно решење задатка није неопходно сортирање; довољно је приметити да су вредности низа $x$ цели бројеви из сегмента $[1, N]$ па можемо користити помоћни логички низ $row$ дужине $N$ и за свако $x_i$ маркирати елемент $row[x_i]$. На крају, број маркираних елемента је управо број $a$ (слично и за други помоћни низ и број $b$). Временска сложеност овог приступа је $O(N + M)$ уз $O(N)$ меморије, и носи максималан број поена.
