Prvi zadatak sa drugog dana Srpske Informatičke Olimpijade predstavlja challenge tip problema, tj. problema u kome najoptimalnije rešenje nije neophodno poznato. Stoga, cilj je bio maksimizovati pogodnost rešenja, sa parcijalnim nagrađivanjem za rešenja koja su između određenih graničnih vrednosti. Zadatak je uključivao pravilno raspoređivanje resursa, tako da se maksimizira prekrivanje prostorije neonskim sijalicama. Određene uštede su bile moguće ukoliko se sijalice “nadovezuju” jedne na drugu (tj. ukoliko jedna sijalica upada u svetlost druge), što može značajno umanjiti ukupnu cenu, ali i broj pokrivenih polja. Dodatne probleme izaziva relativno neoptimalan efekat blizine zidovima.

Generalno najbolji način da se “napadne” ovakav problem i njemu slični je da se napravi neka “osnovna” strategija za postavljanje neonki, sa svom neophodnom infrastrukturom (pomoćnim metodama itd.), pa da se nakon toga isprobavaju razne varijacije osnovnog algoritma, koje više uzimaju u obzir različite aspekte problema—uzimajući za svaki test primer onaj algoritam koji daje najbolje rezultate.

Verovatno najvažniji deo izgradnje rešenja je metoda koja određuje efekte postavljanja nove neonke na neko polje (na potencijalno već parcijalno osvetljenom podrumu). Ovo je izuzetno korisno iako je takmičarima bio dat na korišćenje detaljan vizualizator, i predstavlja glavni algoritamski izazov ovog zadatka, jer čini inkrementalno pravljenje rešenja izuzetno praktičnim. Ova metoda zahteva preračunavanje broja osvojenih polja, kao i spajanje nove neonke sa nekim drugim povezanim komponentama neonki, ukoliko je ovo primenljivo. Pošto su jačine neonki u test primerima bile relativno male, bilo je prikladno direktno ispitati sva polja u kvadratu oko potencijalne nove neonke. Za jednostavno održavanje povezanih komponenti moguće je bilo koristiti bilo koju strukturu za održavanje disjunktnih skupova.

Nakon što je ova metoda u mestu, moguće je bilo definisati neke osnovne strategije (Komisijske konstante za ocenjivanje su određivane na osnovu najboljeg i najgoreg učinka ovih strategija na test primerima):

Gramzivo (greedy) rešenje fokusirano na pokrivenost: u svakom koraku, odabrati polje koje pokriva najviše nepokrivenih polja. Ovo rešenje je izuzetno neefikasno ukoliko je konstanta P velika, jer će rezultovati velikim brojem komponenti koje moraju da se odvojeno pale!
1-“zmija” rešenje, gde se prvo polje bira gramzivo, a sva naredna polja određuju tako da sve neonke konstantno ostaju u jednoj komponenti. Ovo rešenje je jako efektivno ako je cena dodavanja nove neonke značajno manja od cene paljenja jedne neonke, i ukoliko je moguće identifikovati povezanu komponentu u test primeru koja sadrži većinu slobodnih polja.
nepovezano k-“zmija” rešenje, koje predstavlja korekciju prethodnog algoritma za višestruke odvojene povezane komponente slobodnih polja—krenuti ne od jednog nego od k gramzivo odabranih polja u odvojenim povezanim komponentama, i onda se od njih širiti tako da broj komponenti ne raste.
nasumično k-“zmija” rešenje, gotovo identično kao prethodno, s tim da se početna polja ne biraju tako da budu u odvojenim komponentama, nego potpuno nasumično. Ovo može biti vrlo efektivno ako ima dosta prostora u podrumu, uz naznaku da će potencijalno u nekom momentu neke komponente da se spoje.
Nakon pravljenja osnovnog rešenja, moguće je dodatno ga poboljšati stohastičnom hill-climber strategijom (ova strategija nije bila korišćenja pri računanju gornjih granica), gde se pozicije neonki nasumično pomeraju za neku malu vrednost, ili se neonke potpuno izbacuju i postavljaju ponovo na neko drugo mesto. Tokom ove procedure, sve vreme pamtimo do sada najbolje dobijeno rešenje.

Test primeri (čije matrice su povučene sa finala Google-ovog Hash Code 2017 takmičenja, koje je i služilo kao glavna inspiracija za ovaj problem) su bili direktno dostupni takmičarima, tako da o njima ne moramo dodatno raspravljati. Prvi test primer je dizajniran da bude jednostavno maksimalno rešiv (dokle god je korišćenja k-“zmijska” strategija ili neka njena varijanta), dok su parametri ostalih test primera birani da pokriju širok spektar scenarija, poput:

Veliki prostor, izuzetno mali poluprečnik, jeftino pravljenje novih komponenti;
Veliki prostor, izuzetno veliki poluprečnik;
Skučeni prostor (sa mnogo odvojenih sitnih komponenti).
Zadovoljstvo nam je da vidimo da je značajan broj takmičara pokušao da se oproba u rešavanju bar jednog test primera. Posebne čestitke Dušanu Živanoviću za osvojenih 98 poena na ovom zadatku! U prilogu možete videti vizuelizaciju njegovih poslatih rešenja za sva četiri test primera. Nadam se da vam se zadatak svideo! 