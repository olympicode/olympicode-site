Жика је за рођендан добио оно што протагонисти информатичких задатака увек добију кад писци текстова немају бољу идеју о чему да направе причу у свом задатку - низ $A_i$ од $N$ целих бројева. Међутим, овај феномен је толико чест, да је Жика и за прошли рођендан добио низ дужине $N$ - низ $B_i$! Жика, као и сваки нормалан човек, нема потребе за два различита низа дужине $N$, па хоће да трансформише свој новодобијени низ $A_i$ у $B_i$. 

Пошто нам је потребан задатак за сврху другог задатка у Б категорији, Жика је одлучио да јединa операција коју може да изврши на низу $A$ је да изабере два суседна броја у низу и замени им места, а затим им промени знакове. Ово значи да ако је низ пре био $A_1$, $A_2$, $\cdots$, $A_i$, $A_{i+1}$, $\cdots$, $A_N$, после једне операције постаје $A_1$, $A_2$, $\cdots$, $-A_{i+1}$, $-A_i$, $\cdots$, $A_N$. Ваш задатак је да кажете Жики да ли је могуће да овим операцијама транформише низ $A_i$ тако да важи да је $A_i=B_i$ за свако $i\in\{1,2,\cdots,N\}$.

## Опис улаза
Прва линија стандардног улаза садржи број тест примера $T$. У наредним редовима су описани сваки од независних $T$ тест примера. У првом реду сваког тест примера се налази један ненегативан цео број $N$ који представља дужине низова $A_i$ и $B_i$. Затим у наредна два реда се налази по $N$ целих бројева, који представљају вредности у низовима $A_i$ и $B_i$, редом.

## Опис излаза
У $i$-том реду стандардног излаза написати одговор  на $i$-ти тест пример. Ако је могуће стићи од низа $A_i$ до низа $B_i$ применком коначно много описаних операција, написати "DA" (без наводника), а у супротном "NE" (опет, без наводника).

## Пример
### Улаз
```
3
2
1 2
-1 -2
2
1 2
-2 -1
4
1 2 3 4
-4 -3 -2 -1
```

### Излаз
```
NE
DA
DA
```

## Објашњење примера
Ако је почетни низ $1,2$, једини други низ који је могуће добити је $-2,-1$ (применом још једне замене, враћа се на оригинални низ), тако да је одговор у тест примеру упиту "НЕ", а у другом "ДА". У трећем примеру је могуће наћи низ потеза који $A_i$ претвара у $B_i$ тако што редом радимо размене на $(1,2)$, $(2,3)$, $(3,4)$, $(1,2)$, $(2,3)$, $(1,2)$. 

## Ограничења
-   $1 \leq T \leq 10$.
-   $1 \leq N \leq 30.000$.
-   $0\leq |A_i|,|B_i|\leq 1.000.000.000$.

Тест примери су подељени у četiri дисјунктне групе:

-   У тест примерима вредним $15$ поена: У оба низа су све вредности $0$ осим једне.
-   У тест примерима вредним $25$ поена: $A_i,B_i\in\{-1,1\}$.
-   У тест примерима вредним $25$ поена: $|A_i|\neq|A_j|$ и $|B_i|\neq|B_j|$ за $i\neq j$.
-   У тест примерима вредним $35$ поена: Без додатних ограничења.

