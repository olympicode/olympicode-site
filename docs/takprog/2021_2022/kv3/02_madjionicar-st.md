
Младен је пре неколико дана гледао мађионичарску представу, у којој је
мађионичар одлучио да изведе један необичан трик. 

Прво је убацио $N$ куглица у џак, користећи само црвене, зелене и
плаве куглице. Затим је извлачио куглице једну по једну, док није
извукао црвену. После тога их је све вратио у џак, па је извлачио
куглице док није пронашао зелену. На крају, опет их је вратио и
извлачио док није пронашао плаву куглицу.

Идеја трика је била да покаже да су куглице магично мењале боју док су
биле сакривене, и да су догађаји какви су се десили немогући ако је у
џаку стварно било $N$ куглица са почетка. Младен, ипак, није сигуран
да је ово тачно, и мисли да је све што је видео могуће без трикова.

Младен се не сећа свега што је видео, али се сећа колико је куглица
извучено у сваком од три дела трика, и колико је куглица убачено у џак
на почетку. Интересује га да ли постоји неки број црвених, зелених и
плавих куглица у џаку такав да је овај исход могућ, и ако јесте, да му
дате један такав пример.

## Опис улаза

У првом реду стандардног улаза налазе се четири цела броја $N, A, B,
C$: број куглица у џаку и редом бројеви куглица извучени у првој (до
прве црвене куглице), другој (до прве зелене) и трећој (до прве плаве)
фази трика.

Број извучених куглица **укључује и последњу**. На пример, ако су у
првој фази извучене две зелене, плава, и на крају једна црвена
куглица, $A$ је $4$.

## Опис излаза

Уколико постоје бројеви $R, G, B$ такви да су догађаји описани у
задатку могући уколико је у џаку на почетку било $R$ црвених, $G$
зелених и $B$ плавих куглица, у првој линији стандардног излаза
исписати `moguce`, и у другој линији исписати бројеве $R$, $G$ и $B$.

У супротном, у јединој линији стандардног излаза исписати `nemoguce`.

## Пример 1
### Улаз
```
10 3 4 2
```

### Излаз
```
moguce
5 3 2
```

### Објашњење
Ако је у џаку било пет црвених, три зелене и две плаве куглице, једна
могућност је да се трик одвијао на следећи начин: прво су извучене две
плаве па црвена куглица, у другој фази црвена, плава, црвена па
зелена, и у трећој зелена па плава куглица.

## Пример 2
### Улаз
```
5 5 5 5
```

### Излаз
```
nemoguce
```

### Објашњење
Ако су у првој фази извучене све куглице, можемо закључити да џак
садржи тачно једну (последњу) црвене боје. Слично можемо закључити да
постоји тачно једна плава и једна зелена куглица. Како постоји пет
куглица, овакав низ догађаја није могућ.


## Ограничења

- $1 \leq N \leq 10^9$
- $1 \leq A, B, C \leq N$

Тест примери су подељени у три дисјунктне групе:

- У тестовима вредним 30 поена важи $N \leq 200$.
- У тестовима вредним 30 поена важи $N \leq 2000$.
- У тестовима вредним 40 поена нема додатних ограничења.
