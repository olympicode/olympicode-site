
Важно обавештење: одржава се концерт најпознатијих извођача рок музике на коме учествују Рибља Чорба, Бајага, Рокери с Мораву, Дејан Цукић и Ријана! Органи реда су добили информацију да су неки учесници Државног такмичења из информатике (уједно и љубитељи турбо-фолка) одлучили да се инфилтрирају међу публиком и праве нереде певајући песме Драгане Мирковић, Шемсе Суљаковића и Тејлор Свифт.

Простор на коме је публика можемо замислити као матрицу са $n$ редова (нумерисаних од $1$ до $n$ одозго надоле) и $m$ колона где је ред број $1$ први ред, непосредно испред извођача, а ред број $n$ је последњи ред. Свако поље матрице је или слободно (означено знаком '$0$') или заузето од стране неке особе (означено знаком '$1$'). Када такмичар дође на концерт **он изабере неко слободно поље у последњем реду и стане тамо** (ако таквих поља нема, иде кући). Након тога, у једном потезу може урадити једну од следеће 2 ствари:

 - Помери се за једно поље изнад (у ред испред) **уколико је то поље слободно**; или
 - Помери се за једно поље улево или удесно (у истом реду). **Приликом померања улево/удесно такмичар може гурати једну или више особа у одговарајућем смеру (или се само померити на одговарајуће поље ако је слободно)**; прецизније, ако је снага такмичара $k$, тада, уколико се непосредно лево од такмичара налази узастопна група од $a$ ($a \geq 0$) особа након које постоји бар једно слободно поље, могуће је померити се улево за једно поље, при чему се цела група од $a$ особа такође помера за по једно поље улево, ако и само ако је $a \leq k$. Исто важи и за померање удесно. **Није дозвољено гурати људе ван матрице**.

**Такмичар жели да неким низом потеза дође до неког поља у првом реду али тако да ниједно поље не посети више од једном**. Чим први пут дође до неког поља у првом реду, **он више не прави потезе** већ креће да брејк-денсује и пева "Цветак зановетак"; његов циљ је остварен.

Одредити на колико начина такмичар може остварити свој циљ и исписати тај број по модулу $10^9+7$.

## Опис улаза

У првом реду стандардног улаза налазе се цели бројеви $n$, $m$ и $k$, редом, где су $n$ и $m$ димензије матрице а $k$ снага такмичара. У наредних $n$ редова, налази се по $m$ карактера, **без размака**, од којих је сваки '$0$' или '$1$' - опис простора на коме је публика.

## Опис излаза

У једином реду стандардног излаза исписати број начина на које такмичар може остварити свој циљ по модулу $10^9+7$.

## Ограничења
- $2 \leq n, m \leq 2000$
- $0 \leq k \leq m$
- Сви карактери матрице из улаза ће бити '$0$' или '$1$'.

## Подзадаци

1. (7 поена) Нема људи у публици, тј. сви карактери улазне матрице ће бити '$0$'.
2. (11 поена) $n,m \leq 7$.
3. (15 поена) $k = 0$.
4. (22 поена) $n, m \leq 400$
5. (45 поена) Без додатних ограничења.

## Примери

### Пример 1

### Улаз

```
3 9 3
010001100
101011010
011101110
```

### Излаз

```
7
```
### Објашњење
Имамо 3 реда и у сваком реду по 9 поља; снага такмичара је 3. Означимо са 'U' потез нагоре, са 'L'  потез улево и са 'R'  потез удесно. Ако се крене из поља (3,1), сви начини су: RURU и RURRU; ако се крене из поља (3,5), сви начини су: LUU, LULU, LURU; ако се крене из поља (3, 9), сви начини су: UU и ULU. Ово је укупно $7$ mod $(10^9 + 7) = 7$ начина. Приметимо нпр да кретања RUU и RURRRU из поља (3,1) нису валидна - прво јер у трећем потезу није могуће ићи нагоре када је поље изнад заузето а друго јер у петом потезу такмичар не може гурати 4 особе јер му је снага 3.

### Пример 2

### Улаз

```
4 5 1
11000
00110
01001
10001
```

### Излаз

```
0
```

