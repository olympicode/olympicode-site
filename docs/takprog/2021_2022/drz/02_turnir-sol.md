## Решење првог подзадатка

Уколико се игра састоји од само једне рунде, то значи да свих својих $K$ жетона користимо у тој рунди. Укупан број поена који можемо да остваримо једнак је броју осталих играча који имају мање од $K$ жетона. Ово решење ради у временској сложености $O(M)$.

## Решење другог подзадатка

Довољно је испробати све могуће начине да се $K$ представи као збир $N$ ненегативних целих сабирака, генерисане _бектрекингом_, и да се за сваку од тих подела одреди број поена који можемо да остваримо. Број начина да се $K$ разбије на $N$ сабирака једнак је $N+K-1 \choose N-1$, а одређивање броја поена за дату поделу се ради у сложености $O(MN)$. Бектрекинг решење не мора да буде посебно ефикасно да би се у овом подзадатку добили сви поени.

## Решење трећег подзадатка

За $M=1$ постоји само један играч против ког играмо, те је питање како распоредити жетоне да остваримо највећи број победа у рундама. Уколико је у $i$-тој рунди овај играч поставио $a_{i,1}$ жетона, онда победу у овој рунди остварујемо постављањем $a_{i,1}+1$ жетона. За остваривање победе у највећем броју рунди, довољно је победити у оним рундама у којима је наш противник ставио најмање жетона. Ово води ка једноставном грамзивом алгоритму: најпре се сортирају рунде по броју жетона саиграча (у растућем поретку), након чега се “буџет” од $K$ жетона троши редом у овим рундама све док нам не остане ниједан жетон. Временска сложеност овог решења је $O(N \log N)$.

## Решење четвртог подзадатка

Овај подзадатак се решава применом _динамичког програмирања_. Дефинишимо тродимензиони низ $S_{n,k}$, уз $0 \leq n \leq N$, $0 \leq k \leq K$:

* $S_{n,k}$: највећи број поена који се може остварити уколико је искоришћено $k$ жетона у првих $n$ рунди

Тривијално познате вредности у овом низу су:

* $S_{0,k}=0$ за свако $k$

Нека је $[B]$ индикатор неког логичког израза: $1$ уколико $B$ важи и $0$ уколико не важи. У случајевима $n>0$ користимо рекурентну везу:

* $S_{n,k} = \max_{1 \leq z \leq k} (S_{n-1,k-z} + \sum_{j=1}^{m} [a_{n,j} < z])$ (*)

Ова рекурентна веза може да се објасни на следећи начин: најбољи начин да се $k$ жетона распореди у $n$ рунди може да се одреди уколико се размотре сви могући бројеви жетона $z$ у $n$-тој рунди, одреди колико играча има мање од $z$ жетона у $n$-тој рунди и тако одреди број поена, на то дода оптимална расподела $k-z$ жетона у претходним рундама, и одреди најбоље такво $z$. Тада је коначан одговор на питање из задатка вредност $S_{N,K}$, која може да се одреди у временској сложености $O(NMK^2)$.

## Решење петог подзадатка

Решење које доноси све поене је оптимизација решења четвртог подзадатка.

Приметимо да су једини значајни бројеви жетона у $n$-тој рунди $0, a_{n,1}+1, a_{n,2}+1, \ldots, a_{n,M}+1$, односно бројеви жетона при којима се остварују различити бројеви поена. У оквиру једне рунде је небитно који играч је ставио колико жетона, битни су само бројеви. Стога не губимо никакве информације сортирањем бројева жетона различитих играча у оквиру једне рунде.

Приметимо и да је $S_{n,k}$ за фиксирано $k$ растуће у $n$, односно $S_{n,k} \leq S_{n',k}$ за $n < n’$.

Уз ова два корака, приметимо да није неопходно испитати све могуће $z$ у формули (*). Самим тим рачунање $S_{n,k}$, које се у претходном подзадатку радило у временској сложености $O(MK)$, може да се уради у $O(M)$. Укупна временска сложеност је $O(NMK)$.

За оне који желе да знају више: овај задатак је инспирисан игром Blotto.
