За почетак одредимо које карте Јаков може скупити, а које не може.

Јаков може скупити карту са било којим парним бројем, јер је највећи заједнички делилац за $2$ (Јаков има на располагању произвољно много карти са бројем $2$) и тог парног броја једнак $2$ што је веће од $1$.

Јаков може скупити и карте са непарним бројевима $p$ не већим од $\lfloor\frac{n}{2}\rfloor$ (наравно, већим од $1$), јер прво може карту са бројем $2$ разменити за карту са бројем $2p$, а након тога карту са бројем $2p$ за карту са бројем $p$.

На крају може скупити и карте са било којим сложеним непарним бројем $m$ из интервала $\left[\lceil\frac{n}{2}\rceil,n\right]$. Сваки такав непаран сложен број има бар један прост фактор $p\leq \sqrt{m} \leq \sqrt{n} \leq \lfloor\frac{n}{2}\rfloor$. Због тога карту са бројем $2$ може разменити за карту са бројем $2p\leq n$, затим карту са бројем $2p$ за карту са бројем $p$ и на крају карту са бројем $p$ за карту са бројем $m$.

Јаков не може скупити карте са непарним простим бројем $p$ већим од $\lfloor\frac{n}{2}\rfloor$. Да би скупио ту карту морао би да има карту са бројем дељивим са бројем $p$. Али најмањи број (различит од $p$) који је дељив бројем $p$ је $2p$ који је већи од $n$.

Због тога је број карти које Јаков може скупити једнак разлици бројева $n-1$ (број бројева већих од $1$, али мањих од или једнаких $n$) и броја простих бројева већих од $\lfloor\frac{n}{2}\rfloor$ и мањих од или једнаких $n$.

  
## Решење кад је $N \leq 10$
Све карте које може скупити Јаков се могу одредити варијацијом претраге у ширину.

## Решење кад је $N, Q \leq 200$, $N, Q \leq 2000$

За сваки упит се одређује број простих бројева у интервалу $\left[\lfloor\frac{n}{2}\rfloor+1,n\right]$.

## Решење кад је $N \leq 100.000$
Непосредно након учитавања вредности броја $N$ за све упите, одређује се највећа вредност за $N$ (нека је то $N_{\max}$), а након тога за сваку вредност $N \leq N_{\max}$ број простих бројева који нису већи од $N$ (означимо тај број са $p(N)$).  Вредност $p(N)$ се одређује на основу вредности $p(N-1)$. Наиме, вредност $p(N)$ је једнака $p(N-1)+1$, ако је $N$ прост број, односно $p(N-1)$, ако је $N$ сложен број. Провера да ли је број $N$ прост се може извести у сложености $O(\sqrt{N})$, па је сложеност одређивање свих вредности $p(N)$ једнака $O(N_{\max}\sqrt{N_{\max}})$.
 Након тога се број простих бројева у интервалу  $\left[\lfloor\frac{n}{2}\rfloor+1,n\right]$ одређује по формули $p(N)-p\left(\frac{N}{2}\right)$, тј. у сложености $O(1)$. Сложеност комплетног алгоритма је $O(N_{\max}\sqrt{N_{\max}}+Q)$.


## Главно решење


Непосредно након учитавања вредности броја $N$ за све упите, одређује се највећа вредност за $N$ (нека је то $N_{\max}$), а након тога за сваку вредност $N \leq N_{\max}$ број простих бројева који нису већи од $N$ (означимо тај број са $p(N)$).  За разлику од претходног подзадатка, провера да ли су природни бројеви прости се изводи применом Ератостеновог сита. Захваљујући томе, сложеност израчунавања свих вредности $p(N)$ је $O(N_{\max}\log N_{\max})$, а сложеност комплетног решења је $O(N_{\max}\log N_{\max} + Q)$.

