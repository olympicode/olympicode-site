## Анализа

Прво што је потребно приметити у задатку је да редослед операција које извршавамо над првом матрицом није битан. Тј. исто ће бити уколико прво променимо вредност једног елемента, па онда ротирамо матрицу, или уколико прво ротирамо, па онда заменимо вредност. То значи да прво можемо радити операције ротације, па тек онда после тога операције промене вредности.

Такође, можемо приметити да никада нећемо ротирати матрицу више од 3 пута, јер ако је ротирамо 4 пута, онда долазимо у исту позицију као на почетку. Тиме смо задатак свели на 4 случаја, у зависности од тога колико пута смо ротирали матрицу (0 до 3 пута). Сваки пут када је ротирамо, проверићемо колико се елемената разликује, а број различитих елемената плус број тренутних ротација до сада нам даје колико је укупно потребно операција за тај случај. На крају, запамтићемо најмањи број потребних операција који нам је требао у неком од та 4 случаја.

## Смернице за алгоритам

За ротацију квадратне матрице $$A$$ величине $$NxN$$ за 90 степени у десно је потребно да приметимо да ће на место поља $$(x,y)$$ доћи поље $$(y, N+1-x)$$, уколико су поља индексирана почев од 1. Тј. уколико желимо да добијемо матрицу $$А'$$ која је ротирана верзија матрице $$А$$, можемо је израчунати преко формуле: $$А'[x][y] = A[y][N+1-x]$$.
