Приметимо да је Глутон стабло са кореном у чвору $1$. Операција уништења споја представља уклањање те гране у графу. Да бисмо победили Глутона потребно је уклонити неке гране тако да корен стабла не буде повезан ни са једним листом. Решење задатка су тежине грана са најмањом сумом тежина које задовољавају претходни услов.
Уколико постоји више решења, потребно је исписати лексикографски најмање. Више о томе у анализи по подзадацима.

## Први подзадатак
Пошто сви споjеви имају исту потребну снагу за уништење, до решења долазимо брисањем минималног броја грана у графу тако да корен не буде повезан са листовима. То најједноставније постижемо брисањем свих грана које повезују корен стабла са његовом децом. Нека је $d = deg(1)$ i $w$ тежина гране, потребно је исписати $d\cdot   w$, а затим $d$ пута исписати $w$.
Временска и меморијска сложеност је $O(N)$.

## Други подзадатак
Приметимо да стабло у овом подзадатку изгледа као $deg(1)$ ланаца којима је чвор $1$ један од крајева. У оваквом стаблу имамо $deg(1)$ листова, по један у сваком ланцу. Да бисмо прекинули везу између листа и корена потребно је да уклонимо грану на путу од тог листа до корена, односно потребно је уклонити грану на сваком ланцу. До решења долазимо уклањањем гране са најмањом тежином из сваког ланца.
Временска и меморијска сложеност је $O(N)$.

## Трећи подзадатак
Означимо са $s_i$ минималну суму тежина грана које треба да уклонимо из подстабла чвора $i$ тако да чвор $i$ не буде повезан са листовима свог подстабла, и са $k_i$ неку структуру која чува појединачне тежине тих грана. Да бисмо израчунали вредности  $s_i$ и $k_i$, користићемо вредности $s_j$ и $k_j$, за свако $j$ чији је родитељ чвор $i$.
$$s_i=\sum_{j}min(s_j, w_{i,j})$$
У $k_i$ ћемо додати  $w_{i,j}$ уколико је $w_{i,j}<s_j$, у супротном додајемо $k_j$.
Напомена: битно је да је $w_{i,j}<s_j$, а не $w_{i,j}≤s_j$ у горњeм услову да бисмо испунили услов задатка који нам тражи лексикографску минималност.
За листове ћемо поставити вредност $s$ на $\infty$, јер је немогуће да избришемо неке гране тако да раздвојимо тај чвор од самог себе.
Решење задатка су $s_1$ и $k_1$. 
Овај начин је могуће имплементирати алгоритмом претраге у дубину, наивним позивањем функције претраге у дубину.
Временска сложеност је $O(N^2)$ , а меморијска $О(N)$, јер се тежина сваке гране чува на највише $2$ места, у $k_i$ и $k_j$.

## Главно решење
Користићемо слично решење као у претходном подзадатку. Једина разлика је што ћемо користити мемоизацију као технику да убрзамо претрагу у дубину, тј. да за сваки чвор $i$ рачунамо вредности $s_i$ и $k_i$ једанпут.
Временска и меморијска сложеност је $O(N)$.

