Рећи ћемо да су комшије чија је позиција мања од Милошеве позиције комшије лево, а комшије чија је позиција већа од Милошеве позиције комшије десно. Ако су све комшије лево од Милоша, онда ће најбрже упознати све комшије тако што крене улево и упознаје комшије у редоследу у коме стиже до сваког од њих. У том случају ће време упознавања бити разлика Милошеве позиције и позиције крајње левог комшије. Слично, ако су све комшије десно од Милоша, онда креће удесно и упознаје комшије у редоследу у коме стиже до сваког од њих. Тада ће време упознавања бити разлика између позиције крајње десног комшије и Милошеве позиције. Остаје да решимо случај када постоји бар један комшија лево и бар један комшија десно.

Покажимо да Милош у оптималном поступку (редоследу) упознавања са пријатељима не може проћи два или више пута "поред" своје куће. Нека су комшије сортиране према својој позицији, тј. тако да је
$$
a_1 \leqslant a_2 \leqslant a_3 \leqslant \dotsb \leqslant a_n.
$$

Нека је у оптималном поступку упознавања, Милош ишао на десно до комшије ${r_1}$, затим се "вратио" до кoмшије $l$, а потом од комшије ${l}$ поново кренуо удесно до комшије ${r_2}$ ($r_2 > r_1$). 
Тада је време упознавања тих комшија износило
$$
(a_{r_1} – x) + (a_{r_1} – a_l) + (a_{r_2} – a_{l}).
$$
Међутим, ако би Милош ишао прво улево до комшије $l$, а након тога удесно до комшије ${r_2}$, упознао би исти скуп комшија, али би време упознавања износило
$$
(x – a_l) + (a_{r_2} – a_{l}).
$$
Лако се показује да важи:
$$
(a_{r_1} – x) + (a_{r_1} – a_l) + (a_{r_2} – a_{l}) > 
(a_{r_1} – a_l) + (a_{r_2} – a_{r_1})  >
(x – a_l) + (a_{r_2} – a_{r_1}).
$$
На сличан начин би се поступило да је ишао улево до комшије ${l_1}$, затим удесно до $r$ и након тога поново улево до комшије ${l_2}$ ($l_2 < l_1$). Тај распоред би се могао заменити распоредом у коме би ишао удесно до комшије $r$, а затим улево до комшије ${l_2}$ (а време упознавања за тај распоред је мање). 

Према томе, ако постоји бар један комшија лево и бар један комшија десно, издвајају се два редоследа за упознавање комшија:

- Милош може ићи улево до крајње левог комшије, а затим удесно до крајње десног комшије, или
- Милош може ићи удесно до крајње десног комшије, а затим улево до крајње левог комшије.

Време упознавања у првој варијанти је
$$
x-a_1 + a_n – a_1,   
 $$
а у другој варијанти је
$$
a_n – x + a_n – a_1.
$$
Минимално време упознавања је
$$
\min\{ x-a_1 + a_n – a_1, a_n-x + a_n – a_1,\} = a_n – a_1 + \min\{x-a_1, a_n – x\}.
$$
За крај приметимо да низ $a$ није неопходно сортирати јер је су нам потребне само вредности првог и последњег елемента сортираног низа, а то су заправо најмањи и највећи елемент низа.
Временска сложеност овог решења је $O(n)$.


