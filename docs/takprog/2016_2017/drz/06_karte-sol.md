У овом задатку тражи се да се нађе број уређених парова $(i, j), 1 \leq i < j \leq N$ тако да су $A_i, A_j$ узајамно прости бројеви. За свака два броја $x, y$ можемо директном провером, у временској сложености $O(min(x, y))$ проверити да ли постоји неки природан број, већи од $1$, који дели оба ова броја. Овакав алгоритам је довољан за решавање првог подзадатка.
За други подзадатак можемо користити Еуклидов алгоритам, који у само $O(log(min(x, y)))$ дељења налази НЗД два броја. Међутим, овај алгоритам није довољан за трећи подзадатак -- операције дељења су веома скупе.
Зато, за трећи, а и четврти подзадатак, прво потражимо све просте бројеве до $\sqrt{10^8} = 10^4$, нпр. помоћу Ератостеновог сита, а затим помоћу ових бројева факторишимо све дате бројеве, односно, напишимо их у облику производа простих бројева. Приметимо да су два броја узајамно проста ако и само ако њихове листе простих делилаца немају ниједан заједнички елемент, што значи да при памћењу листи простих делилаца можемо изоставити дупликате. Пошто је $2 \times 3 \times \5 times \7 \times 9 \times 11 \times 13 \times 17 \times 19 > 10^8$, ниједан од датих бројева неће имати више од $8$ различитих простих делилаца.
За трећи подзадатак, за свака два броја упоредимо њихове листе простих делилаца и на овај начин испитујемо да ли су они узајамно прости. Овај корак се може урадити у временској сложености $O(k+l)$, где су $k, l$ дужине листи за те бројеве, ако претходно сортирамо све ове листе.
За максималан број поена можемо користити следећи поступак. Прво, модификујмо поставку проблема. Уместо броја уређених парова облика $(i, j), 1 \leq i < j \leq N$ потражимо број уређених парова облика $(i, j), 1 \leq i, j \leq N$. Од броја оваквих парова треба одузети број парова облика $(i, i), 1 \leq i \leq N$, односно, број јединица у датом низу, а затим поделити ову разлику са $2$. Затим, за сваки број из датог низа израчунајмо све "безквадратне" делиоце -- оне који нису дељиви квадратом ниједног простог броја. Ако број $x$ има $q$ различитих простих делиоца, онда он има тачно $2^q$ безквадратних делиоца. Ово можемо ефикасно урадити помоћу већ добијене просте факторизације. Наш циљ је да можемо за сваки безквадратни број да ефикасно проверимо колико бројева из датог низа је дељиво тим бројем. Ово можемо урадити на више начина, бројањем и/или сортирањем свих нађених безквадратних делиоца. Затим, за неки број $x$ чију просту факторизацију имамо, можемо проверити колико бројева из датог низа је узајамно просто са њим помоћу принципа укључења-искључења и претходно поменуте провере. Прво, узмимо да су сви бројеви из датог низа узајамно прости са $x$. Затим, избацимо све оне који су дељиви са $p_1, p_2, ..., p_q$ па убацимо оне који су дељиви са $p_1 p_2 , p_1 p_3, ..., p_{q-1} p_q$, итд. Израз за коначну временску сложеност овог алгоритма је доста компликован и стога изостављен. Ово је довољно брзо и за последњи, најопштији подзадатак.

## Напомене
Бројање безквадратних делиоца може се постићи на више начина, комбинацијом сортирања и бинарне претраге, бројањем (слично Counting Sort-у) за довољно мале вредности, или смештањем у мапу (C++).
