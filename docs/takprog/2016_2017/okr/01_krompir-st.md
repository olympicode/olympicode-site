Марс. Друга најмања планета Соларног система, пречника два пута мањег од Земље чија је година отприлике два пута дужа од Земљине, планета која поседује два природна сателита и другу највишу планину у Сунчевом систему. Случајност? Тако не мисли Матеја Дејмон, астро-ботаничар који је грешком остао остављен на овој планети када је пешчана олуја омела истраживачку мисију Арес $3$.

Он на располагању има своју базу, неколико кила кромпира и плодно марсовско земљиште димензије $N \times N$ метара које је он изделио на $N^2$ поља димензија $1 \times 1$ метар (распоређених у $N$ редова и $N$ колона) а затим посадио $M$ кромпира у неких $M$ поља (тих $M$ поља ћемо звати **почетна поља**).  Међутим, због посебног састава марсовског земљишта, **кромпир је, осим на $M$ почетних поља, израстао и на сваком пољу у чијем се реду или колони налазило бар једно од $M$ почетних поља.**

**Уколико вам је познато где је Матеја посадио кромпире**, помозите му да израчуна **на колико је укупно поља израстао кромпир** како би проценио своје залихе за чекање на мисију Арес $4$.

## Опис улаза
У првом реду стандардног улаза налазе се два природна броја $N$ и $M$, раздвојена размаком, која редом представљају димензију земљишта и број почетних поља на којима је засађен кромпир. Затим следи опис почетних поља: у наредних $M$ редова налазе се по два природна броја $x_i$ и $y_i$, раздвојена размаком, која означавају да је $i$-ти кромпир засађен у пољу које се налази у $x_i$-том реду (гледано одозго надоле) и $y_j$-тој колони (гледано с лева надесно).

## Опис излаза
У првом и једином реду стандардног излаза треба исписати један природан број - укупан број поља на којима је израстао кромпир.

## Пример 1
### Улаз
~~~
4 3
1 1
2 1
3 3
~~~

### Излаз
~~~
14
~~~

## Пример 2
### Улаз
~~~
3 1
2 2
~~~

### Излаз
~~~
5
~~~

## Објашњење примера
У првом тест примеру је $N = 4$ и $M = 3$, тј. Матеја Дејмон је засадио 3 кромпира чије су почетне позиције приказане на слици. На истој слици су сивом бојом означена сва поља на којима је израстао кромпир и њих има укупно 14 што је решење за овај пример. У другом примеру кромпир неће израсти у у угаоним пољима земљишта $3 \times 3$ а у свим осталим хоће.

<img src="Krompir_Example1.png" width=200 />

## Ограничења
* $1 \leq N \leq 10^6$
* $1 \leq x_i, y_i \leq N$
* Сва почетна поља су различита

Тест примери су подељени у $4$ дисјунктне групе:

* У тест примерима који вреде $20$ поена важи $M = 2$.
* У тест примерима који вреде $30$ поена важи $1 \leq M \leq 500$, $1 \leq N \leq 500$.
* У тест примерима који вреде $20$ поена важи $1 \leq M \leq 5000$.
* У тест примерима који вреде $30$ поена важи $1 \leq M \leq 10^5$.

## Напомена
Обратите пажњу да је за решење потребно користити $64$-битни тип података.
