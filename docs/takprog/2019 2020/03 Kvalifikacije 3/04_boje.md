## Анализа
Лако је видети да се овај задатак може свести на тражење броја повезаних компоненти међу пољима која нису обојена. Сваку такву компоненту можемо обојити новом обојом. У остатку решења ћемо описати како се број повезаних компоненти може ефикасно наћи под ограничењима датим у овом задатку.


## Решење у $O(N \cdot M)$
Да бисмо пронашли број компоненти, једноставно можемо да применимо Depth First Search (DFS) алгоритам од сваког необојеног поља које нисмо до сада овим алгоритмом посетили. Пошто број чворова и грана у графу који представљају необојена поља има сложеност $O(N \cdot M)$, овај приступ би био врло спор за највеће тест примере.

Посматрајмо пример где је $N = M = 10^9$ и $K = 10^5$. У том примеру постоје "велики" делови табле који су необојени а повезани. Интуитивно, уместо да свако поље тих "великих" делова посматрамо као чвор, било би згодно ако бисмо цео "велики" део посматрали као један чвор. У том случају би горе описани DFS-приступ имао далеко мању сложеност. Наравно, главно питање овде је како изабрати велике делове тако да је згодно са њима радити, а успут свести број чворова које посматрамо на мали број. У остатку решења ћемо се фокусирати на ово питање.


## "Велики" делови табле и решење у $O(К \cdot \log{K})$
Сада ћемо објаснити како да од улаза направимо граф који има $O(K)$ чворова и $O(K)$ грана.

### Чворови
Најпре, узастопне колоне који немају иједно црно поље ћемо посматрати као један чвор. Пошто је, сем првог и последњег, сваки такав чвор ограничен колонама које имају бар једно црно поље, број таквих чворова је највише $K + 1$.


Посматрајмо сада колону која има бар једно црно поље. Ако колона има $t$ црних поља тада се она може изделити у $t + 1$ или мање низова узасотпних необојених поља. Сваки од тих низова ћемо посматрати као посебан чвор. Таквих чворова има највише $2 K$.

### Гране
Да бисмо излистали гране, посматраћемо по две суседне колоне и чворове које оне дефинишу, под условом да бар једна од колона има бар једно црно поље. (Две суседне колоне које немају црна поља су део истог чвора.) Нека је $C_1$ листа чворова прве, а нека је $C_2$ листа чворова друге колоне. Сваки чвор $v$ је представљен као пар $(a, b)$, што значи да је $v$ подниз узастопних необојених поља који се у одговарајућој колони пружају између редова $a$ и $b$. Претпоставимо да су чворови у $C_1$ и $C_2$ сортирани у растућем поретку по првој координати. Тада, се следећи алгоритам може применити да се нађу све гране између чворова у $C_1$ и $C_2$.

Нека је $v_1 = (a_1, b_1) \in C_1$ тренутни чвор који обрађујемо у $C_1$, а $v_2 = (a_2, b_2) \in C_2$ тренутни чвор који обрађујемо у $C_2$. На почетку, $v_1$ је први чвор из $C_1$, а $v_2$ је први чвор из $C_2$. Примењујемо следеће све док нисмо прошли све чворове из бар $C_1$ или $C_2$:
- Ако $b_1 < a_2$, поставимо $v_1$ да буде следећи чвор у $C_1$.
- Ако $b_2 < a_1$, поставимо $v_2$ да буде следећи чвор у $C_2$.
- Иначе, додамо грану између $v_1$ и $v_2$. Ако је $b_1 < b_2$, онда поставимо $v_1$ да буде следећи чвор у $C_1$, а иначе поставимо $v_2$ да буде следећи чвор у $C_2$.

Није тешко проверити да се на овај начин заиста дефинишу све гране између чворова у $C_1$ и $C_2$. Поред тога, сваки пут кад се дода грана чвор $v_1$ или чвор $v_2$ се помере за један место. То значи да се у овом процесу дода највише $|C_1| + |C_2|$ грана. Пошто је свака колона суседна са највише две друге колоне и пошто смо рекли да је укупан број чворова $K + 1 + 2 K$, овим процесом се дода највише $2 (3K + 1)$ грана.


Да бисмо пронашли број повезаних компоненти над оваквим графом можемо да применимо DFS; алтернативно, уместо DFS-а можемо искористити union-find структуру. Cортирање чворова у колони $C$ се може урадити у времену $O(|C| \log{|C|})$, тако да је укупна сложеност целог алгоритма $O(K \log{K})$.

## Алтернативно решење
Овај задатак са такође може решити применом Ојлерове формуле за планарне графове. Наиме, ако нам је дат планаран граф $G$ на $n$ чворова, са $m$ грана, $f$ повезаних области и $c$ компоненти, тада важи $n - m + f = 1 + c$. Ову формулу можемо искористити да решимо задатак на следећи начин.

За четири поља која имају координате $(x, y)$, $(x, y + 1)$, $(x + 1, y)$, $(x + 1, y + 1)$ кажемо да чине 2x2 квадрат.

Замислићемо да је табла оивичена траком црне боје. Целу ту траку ћемо посматрати као један чвор. Потом, у центар сваког црног поља ћемо ставити чвор. Повезаћемо два чвора граном ако одговарајућа црна поља деле макар једно теме, и поред тога избацићемо гране које спајају наспрамна поља у 2x2 црном квадрату (грану која спаја поља $(x, y)$ и $(x + 1, y + 1)$, и грану која спаја поља $(x + 1, y)$, $(x, y + 1)$). Ове гране избацујемо да бисмо очували планарност. Приметимо да је ова дефиниција суседних црних поља другачија него она у поставци задатка. Такође ћемо повезати траку која оивичава таблу са сваким чвором који додирује ивицу табле, тј., са сваким чвором који се налази у првом или у последњем реду или у првој или у последњој колони. Овај граф је планаран. Поред тога, граф има $O(K)$ грана, тако да вредност $c$ можемо лако наћи, на пример, DFS алгоритмом.

Користећи наведену формулу можемо да израчунамо $f$. Али шта представља $f$? Најпре, свака четири чвора која чине 2x2 квадрат ће у овој дефиницији планарног графа формирати једну повезану област. Такође ће и свака три чвора у "Г облику" (тј. имају координате $(x, y)$, $(x, y + 1)$, $(x + 1, y)$) и ротацијама ове конфигурације чинити повезане области. Поред ових области, $f$ броји повезане области које одговарају необојеним пољима, што је управо број оних области које су решење овог проблема. Дакле, да бисмо решили овај проблем, потребно је да од $f$ одузмемо 2x2 црне квадрате.

За имплементирање DFS-а можемо сместити сва црна поља у hash мапу, или на пример у структуру map у C++. Приступом овој мапи је онда лако наћи које суседе има дати чвор.

Да резимирамо, да бисмо решили проблем, потребно је да: (1) направимо граф као што је то описано; (2) израчунамо $c$; (3) пребројимо 2x2 црне квадрате, и пребројимо црне квадрате који чине "Г облик" и његове ротације; и (4) користећи наведену формулу израчунамо решење овог проблема.
