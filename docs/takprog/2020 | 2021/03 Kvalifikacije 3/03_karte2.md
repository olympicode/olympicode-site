### Решење за $1 \leq N \leq 1000$:
Пошто је $N$ мало, $O(N^2)$ решење је довољно брзо. Можемо фиксирати колико првих карата узима Коца, освојивши $P_1$ поена (наравно, тако да $P_1 \leq K$). Након тога идемо кроз преостале карте и гледамо да ли је могуће изабрати неколико следећих карата са збиром бројева $P_2$ тако да $P_1 < P_2$ и $P_2 \leq K$. Ако је то немогуће, онда Коца сигурно побеђује ако извуче тај број карата. 

### Решење кад су све карте обележене истим бројем:
Означимо тај број са $A$. Дакле, ако Коца узме $k$ карата, онда ће важити $P_1 = k\cdot A$. Како би његов противник освојио више од $P_1$ поена, мора узети више од $k$ карата, односно макар $k+1$. Ако важи $(k+1)\cdot A > K$, онда ако узме више од $k$ карата, пребациће границу. Самим тим нема победнички потез, па Коца увек побеђује (уколико $k\cdot A \leq K$). Ако ипак важи $(k+1)\cdot A \leq K$ и његов противник заиста може да узме $k+1$ карата (остало је довољно карата у шпилу), онда противник има победничку стратегију и Коца не сме да узме $k$ карата ако жели да победи (а жели).

### Главно решење:
Слично решењу кад $1 \leq N \leq 1000$, фиксирамо колико првих карата узима Коца, освојивши $P_1$ поена. Сада треба да проверимо да ли постоји префикс преосталих карата тако да му је збир $P_2$ већи од $P_1$, а није већи од $K$. Пошто се на картама налазе искључиво позитивни бројеви, што више карата противник извуче, то ће збир бити већи. Нађимо користећи бинарну претрагу најмањи префикс остатка шпила чији је збир већи од $P_1$ (збир префикса можемо наћи користећи префиксне суме). Ниједан мањи префикс не може довести до победе противника, јер не задовољава услов $P_1 < P_2$. За тај префикс проверимо да ли је збир већи од $K$. Aко јесте, сви већи префикси су такође већи од $K$, па самим тим не постоји потез којим противник побеђује, па је одговор да. Ако му збир није већи од $K$, он задовољава оба услова, па је самим тим и победнички потез за противника. Онда морамо пробати следећи могућ Коцин потез, док не проверимо све могуће. Временска сложеност: $O(NlogN)$, меморијска сложеност: $O(N)$.
