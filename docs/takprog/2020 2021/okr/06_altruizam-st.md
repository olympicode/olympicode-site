Древни Програмер иде од села до села погођених несташицом интернета и дели криптовалуте. Зашто? Нико не зна. На његовом путу нашло се $k$ села, у $i$-том селу је $a_i$ програмера који се, у недостатку интернета, диве сунцу, дрвећу и другим чудесима која их окружују. Древни Програмер је понео $n$ килограма криптовалута и дели их према Закону великих бројева - село са већим редним бројем добија већи број криптовалута. 

Формалније, сваки програмер првог села добио је онолико килограма криптовалута колики је збир цифара броја $n$; сваки програмер другог села добио је онолико килограма криптовалута колики је збир квадрата цифара броја $n$; итд.; сваки програмер $k$-тог села добио је онолико килограма криптовалута колики је збир $k$-тих степена цифара броја $n$. Након што је Древни Програмер обишао сва села и одјахао у сутон, схватио је да је поделио тачно све криптовалуте које је понео; и би му драго и пусти уздах и две сузе радоснице.

Одредити колико је килограма криптовалута понео Древни Програмер уколико је познато да је тај број између $x$ и $y$ (укључиво), као и да омиљена криптовалута Древног Програмера није криптонит.

## Опис улаза
У првом реду стандардног улаза налазе се три природна броја $x$, $y$ и $k$ који, редом, представљају границе за број $n$ и број села. У наредном реду налази се $k$ природних бројева $a_i$ - број програмера по селима, редом.

## Опис излаза
У првом и једином реду стандардног излаза исписати један природан број $n$ - број килограма криптовалута које је Древни Програмер понео са собом. Уколико нема решења у задатом интервалу, исписати `-1`; уколико има више решења (у задатом интервалу) исписати било које.

## Ограничења
-   $1 \leq x \leq y \leq 10^{18}$
-   $1 \leq k \leq 10^5$
-   $1 \leq a_i \leq 10^{18}$ за свако $i \in \{1,2,...,k\}$

Тест примери су подељени у $5$ дисјунктних група:

-   У тест примерима вредним $10$ поена: $|x-y| \leq 10^3$.
-   У тест примерима вредним $10$ поена: $|x-y| \leq 10^7$.
-   У тест примерима вредним $20$ поена: $k \leq 2$.
-   У тест примерима вредним $20$ поена: $k = 2021$.
-   У тест примерима вредним $40$ поена: Без додатних ограничења.

## Примери
### Пример 1
#### Улаз
```
18000 25000 3
30 65 21
```

#### Излаз
```
20528
```

#### Објашњење
Уколико је Древни Програмер понео $20528$ килограма криптовалута, тада сваки програмер из 1. села добија по $2+0+5+2+8=17$ килограма, сваки програмер из 2. села добија по $2^2+0^2+5^2+2^2+8^2=97$ килограма и сваки програмер из 3. села добија по $2^3+0^3+5^3+2^3+8^3=653$ килограма. Дакле, укупно је подељено $30\cdot17+65\cdot97+21\cdot653=20528$ килограма, тј. подељене су све криптовалуте као што се и захтевало. Обратити пажњу да иако и број $29630$ задовољава претходне услове, он не припада опсегу $[18000, 25000]$ па није решење.

### Пример 2
#### Улаз
```
45 60 1
7
```

#### Излаз
```
-1
```

#### Објашњење
Иако постоји неколико бројева који испуњавају услове о подели (нпр. $21$) ниједан од њих не припада сегменту $[45,60]$ па треба исписати `-1`.
